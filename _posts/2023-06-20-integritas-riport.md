---
layout: post
title: Integritás riport 2023
permalink: /2023/integritas-riport
cover: 2023_integrity
tags: [évértékelés]
date: 2023-06-20 00:01
excerpt: >
    Már az integritás riport rovat megalapozásánál lehetett tudni, hogy a benne megfogalmazott "személyes alkotmány" egy olyan ideál halmaz lesz, amit esélyem sincs elérni soha.
    Arra viszont továbbra is érdemes évente kitérni, hogy *miben*, *miért* és *mennyire* vallottam kudarcot...
    Hátha jövőre jobb lesz.
---

[James Clear]({% post_url 2021-01-09-james-clear-atomi-szokasok %}#halado) haladó taktikái között szerepelt a minden év közepe tájára ajánlott "integritás riport", ami az év végén szokásos évértékeléssel szemben nem annyira a történtekre koncentrál, hanem inkább az értékrendünkre, és hogy mennyire sikerül úgy általánosságban aszerint élnünk.
Ennek örömére az [2021]({% post_url 2021-07-03-integritas-riport %})-es riportomat annak dedikáltam, hogy az addig olvasottak és tanultak fényében egyáltalán felállítsak magamnak egy feketén-fehéren megfogalmazott ideál halmazt, amihez aztán megpróbálhatok felérni.
Aztán [2022]({% post_url 2022-06-25-integritas-riport %})-ben megnéztük, ez miért nem sikerült.
Most megint ez lesz a program.

Nézzük sorban az eredeti kategóriák alapján, hogy *miben*, *miért* és *mennyire* vallottam kudarcot...
Hátha ezáltal jövőre már majd jobb lesz(ek).

<br>





#### **01**&nbsp;&nbsp;&nbsp; A Mályvacukor Szabály

A beletett munka szeretete, a "kamat" hiányának viselése, és az azonnali kielégülés visszautasításának képessége sokat javult tavaly óta -- intellektuális téren.
Ami valamilyen szinten jó, mert most már nem igazán a kezdeti lendület visz, és a hétköznapok mégis tudnak jók lenni a kis alkotó tevékenységeim közepette.
Valamilyen szinten pedig nem kimondottabban jó, mert ugye utána kellett fűznöm azt az "intellektuális téren" kikötést.
Értsd, a mentális mályvacukor üzemmód még nem önfenntartó, és más területről is átvesz némi önfegyelem üzemanyagot (leginkább a 7-es pont számlájára).

Hozzátenném: a jobb hétköznapok nem feltétlen abból fakadnak, hogy ritkábbá váltak volna az imposztor-rohamok vagy az elszontyolodós depi-gödrök!
Inkább abból, hogy már jobban tudom ezeket kezelni.
Nem süppedek beléjük olyan mélyre és olyan sokáig, így javul az átlag hangulat, ami miatt tovább késleltethető az a bizonyos kielégülés.
Előny itt.

<br>





#### **02**&nbsp;&nbsp;&nbsp; A Polihisztor Szabály

Itt továbbra sincs gond -- és nem is hiszem, hogy valaha lenne.
Ez tulajdonképpen nem is olyan aspektus, ahol **fel**érnem kéne valamihez, hanem épp inkább **be**érnem valamivel.
Egy részhalmazzal abból a rengeteg területből, amik érdekelnének, de három emberöltő alatt sem jutnék hozzájuk.
Ez, párosítva a specializációból való kiábrándulásommal, gyakorlatilag garantálja, hogy soha nem maradok friss tanulnivaló nélkül.

<br>





#### **03**&nbsp;&nbsp;&nbsp; A Katalógus Szabály

A formális meditáció sajnos többször nincs, mint van.
Ezzel pedig pont az egy szem konkrét meditációs törvényt sértem -- miszerint az egyetlen rossz meditáció az, amit nem csinálunk meg.
Ha viszont tágítjuk a "meditációt" a formális, törökülős, hangdrum-hallgatós reggeli rituáléból, akkor azért szerencsére egész sokszor ott és akkor találom magam, ahol és amikor vagyok.
Konstatálom és értékelem az apró szépségeket, visszaszorítgatom a (folyamatosan ömlő) gondolataimat, és létezek.
A megvilágosodás még messze, de a zsibbadt árral úszás talán még inkább, úgyhogy -- kapjak itt mondjuk egy közepest?

<br>





#### **04**&nbsp;&nbsp;&nbsp; A Mítosz Szabály

A frissen feldolgozott Albert Camus-féle egzisztencializmus fényében nem nagyon tudom, hova címkézzem magam.
Egyrészt abszolút egyetértek a filozófiájukkal, miszerint semminek semmi értelme, csak amit mi tulajdonítunk neki.
Ebből viszont ők olyasmi következtetést vonnak le, hogy csak úgy sodródjunk az élet abszurd értelmetlenségében, amivel nem tudnék jobban **nem** egyetérteni.
Szerintem a saját kis szubjektív világunk szemszögéből semmivel nem lesz kevésbé valós az a jelentés, amit mi választunk magunknak.
Ezt a bizonyos jelentést pedig lépten-nyomon keresem a legváratlanabb helyeken -- és így meg is találom a legváratlanabb helyeken.

<br>





#### **05**&nbsp;&nbsp;&nbsp; A Csarnok Szabály

A "mi történik" és az "én azt hogy értelmezem" szétválasztása egy állandó karbantartást igénylő mentális folyamat, de szeretném azt hinni, hogy többször csinálom, mint nem.
Az pedig pont a napokban jutott eszembe, hogy külső szemlélőként akár morbidnak is tűnhet a blog, tekintve hogy milyen gyakran merül fel a halál.
Szóval a címkézés és a memento mori szerintem elég jól kipipálható a Sztoikus alapelvek szem előtt tartásával kapcsolatban.

Mondjuk a magaslati nézőpont (és a "nem kiborulni az emberekre úgy általában") szál már nem épp az erősségem -- bár igyekszem békésebben bringázni a városban, mint amikor még fennhangon basztam le minden szabálytalan/figyelmetlen közlekedőt.
A tudatosan rosszra készülés pedig még kevésbé megy -- az általános kockázatkerülő hozzáállásom talán beszámít kegyelempontnak, de na.
Legyen mondjuk ez is egy közepes körüli.
Az alapok stabilak, de bőven nem vagyok az emlegetett "bölcs" sem.

<br>





#### **06**&nbsp;&nbsp;&nbsp; A Szelep Szabály

Sokkal kevésbé görcsölök az alkotásom ütemén, hála az égnek.
Ami véletlen sem jelenti, hogy nem görcsölök rajta -- csak nem annyit, mint tavaly ilyenkor, és ez jó.
Ennek örömére a blog tempó kb. stabilizálódott a havi 1 könyv + 1 szösszenet + 1 hírlevél szinten.
Viszont ehhez párhuzamosan egy (szerintem egész tisztességes) [YouTube](https://www.youtube.com/@preprocessor){:target="_blank"} kimenet is társul, és időnként még az egyedi billentyűzetes programozásomra is szakítok időt.

Instabilan billegő kis egyensúly ez.
Pláne amikor az élet-szagú dolgok belepiszkálnak.
De azért én lelkesen zsonglőrködök tovább -- élvezve, hogy egyáltalán ilyen problémáim vannak.
Innen is pacsi a Szoftverfejlesztés Tanszéknek, akik menet közben nem hajtják ki a belem, és ezért marad kakaó kreatívkodni.

<br>





#### **07**&nbsp;&nbsp;&nbsp; A Szervíz Szabály

A tavalyi jelentésben így indítottam ezt a szekciót:

> Ez nálam sajnos pszichológiai/neveltetési/látásmódbeli beégés (még!), de amint a Mályvacukor szabály megcsúszik, és bármilyen módon előkerülnek az "azonnali élvezetek", az ott nekem rögtön zabálást jelent.

Ez sajnos továbbra is pont így igaz.
A mentális önfegyelem többször vezet jutalomfalatokhoz, mint be szeretném vallani.
*Rossz kutya!*

Nem teljes azért az ön-elhagyás.
Személyes higiénia és regeneráció téren igyekszem nem "lelakni" magam, és itt-ott azért mozgolódok kicsit.
De messze már a legutóbbi "kipattintott" időszakom.
Mondanám, hogy a mentális stabilizálódás után ez lesz a következő prioritás, de ugye semmiféle garancia nincs a mentális stabilizálódásra -- vagy hogy akármeddig úgy maradna, ha egyszer véletlen el is érném.
Szóval igyekszem az egyéb billegések **mellett** is visszahozni a dicső napokat!

<br>





#### **08**&nbsp;&nbsp;&nbsp; Az Elég Szabály

A tavaly még aktuális felújítási időszakon túllendültünk, szóval ha a "csaló" kajálásokat a fenti 7-es pont számlájára írjuk, akkor attól eltekintve tényleg csak vegetálunk.
És itt a *vegetálást* abszolút pozitív kicsengéssel használom -- elvégre megvan mindenünk, ami kell, és boldogan megtehetjük, hogy csak karbantartásra költünk.
Szóval egyelőre szépen megtaláltuk a magunk kis elég szintjét, és onnantól annál inkább az önmegvalósítás felé fordulhat a figyelem.
Persze idővel lesz itt még változás, de terveim szerint az is a még további letisztulás és egyszerűsödés irányába.

<br>





#### **09**&nbsp;&nbsp;&nbsp; Az Analóg Szabály

A remeteségem minőségében nem sokat változott.
Sőt, egy darabig inkább romlott.
Illetve a teljesen vezeték nélküli írói felszerelés is várat még magára, hogy a természet lágy ölén végezhessek érdemi munkát.
De a rendszeres szabad levegőn sétát tudatosan próbáljuk tartani, és a mozgásba is egyre gyakrabban iktatok bringázást a benti edzés helyett, szóval a kegyelem kettest azért az analóg kompenzációból is megütöm talán.
A relatív közeljövőben pedig várhatóan többet leszünk falun, szóval év végéig még javíthatok.

<br>





#### **10**&nbsp;&nbsp;&nbsp; Az Empátia Szabály

A remeteség természetesen ide is kiterjed.
Fogalmazzunk úgy, hogy az emberi kapcsolatok nem élveztek prioritást az elmúlt időszakban.
Remélhetőleg ezzel nem rontottam az általánosan kitaposott anti-mizantróp pozíciómon, aminek tavaly annyira örültem -- csak nem javítottam tovább.
Mindennél egyből az a kifogás ugrik a fejembe, hogy "majd a mentális/produktivitásos stabilizálódás" után, de ugye ez itt sem állja meg a helyét.
Maradjunk annyiban, hogy ez továbbra is egy potenciális fejődési terület.

<br>





#### **10+1**&nbsp;&nbsp;&nbsp; A Leszarom Függelék

Ahogy haladunk ezen az ön-gatyábarázó utazáson, egyre jobban érzem, hogy jelen függelék nélkül már az elmegyógy bentlakók sorait erősíteném.
Próbálkozni és törekedni lehet -- sőt, kell!
De amikor (nem ha, **amikor**) elbaszom, akkor nagyon fontos a kellő lazaság és tolerancia magammal szemben.
Meg hogy úgy egyáltalán ne vegyem túl komolyan ezt az egész élet nevezetű bohóc-fiesztát.
Csak így maradnak motiváció morzsák és ép agysejtek a következő újrapróbálkozásra.

<br>







## Összefoglalás

Hát na.
Nem vagyok egy díszpéldány -- de azért egy utolsó szarkupac se.
Illetve ami fontosabb szerintem, hogy egyáltalán érdekel, díszpéldány vagyok-e.
Ez majd talán tompítja a botladozások mennyiségét miközben slattyogok egy jobb élet felé.
