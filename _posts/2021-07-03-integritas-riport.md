---
layout: post
title: "Integritás riport: Személyes alkotmány v1.0"
permalink: /2021/integritas-riport
cover: 2021_integrity
tags: [évértékelés]
date: 2021-07-03 00:01
excerpt: >
    James Clear haladó taktikái között szerepelt a minden év közepe tájára ajánlott "integritás riport", ami az év végén szokásos évértékeléssel szemben nem annyira a történtekre koncentrál, hanem inkább az értékrendünkre, és hogy mennyire sikerül úgy általánosságban aszerint élnünk.
    Csak hát a méréshez először kéne egy pontos értékrend, amihez mérhetünk...
---

[James Clear]({% post_url 2021-01-09-james-clear-atomi-szokasok %}#halado) haladó taktikái között szerepelt a minden év közepe tájára ajánlott "integritás riport", ami az év végén szokásos évértékeléssel szemben nem annyira a történtekre koncentrál, hanem inkább az értékrendünkre, és hogy mennyire sikerül úgy általánosságban aszerint élnünk.
Ezt már akkor beírtam a naptárba, hogy a következő nyáron (vagyis, most!) el ne maradjon.
Viszont ahogy közeledtünk az esedékességhez, és ahogy egyre többet gondolkoztam ezen a témán a háttérben, úgy lett egyre nyilvánvalóbb: ha meg szeretném ítélni, hogy mennyire vagyok képes tartani magam az értékrendemhez, ahhoz először talán nem ártana precízen és "számonkérhetően" megfogalmazni az értékrendemet.


Itt jön a képbe [Stephen Covey]({% post_url 2021-04-10-stephen-r-covey-a-kiemelkedoen-eredmenyes-emberek-7-szokasa %}#cel), aki a személyes győzelmekhez kapcsolódó javaslatai között szintén hivatkozik valami nagyon hasonlóra, csak ő "küldetésnyilatkozat", vagy "személyes alkotmány" címszavakkal.
Úgy döntöttem tehát, hogy ebben a remélhetőleg rovat-teremtő első integritásos posztban az eddig olvasott legjobb tanulságok és a belső értékrendszerem kategorikus összefoglalásával megpróbálom megírni a saját alkotmányomat.

Ebből persze jó esetben egy olyan magasztos ideál-halmaz születik, amit még véletlen sincs esélyem elérni soha -- de törekedni attól nyugodtan lehet.
Plusz játékként pedig igyekeztem minden pontnak vicces, mégis jelentőségteljes nevet adni.
Az eredmény az alábbi 10+1 elemű lista, ami remélem rajtam kívül másnak is hasznára lehet.
És ha az enyém netán egy kicsit is inspirálóan hatna, akkor biztatnék mindenkit, hogy írjon sajátot...

<br>





#### **01**&nbsp;&nbsp;&nbsp; A Mályvacukor Szabály

Inkább lelem örömöm a befektetett munka kamatában, mint az azonnali élvezetekben.
Sőt, ha/amíg nincs kamat, addig magában a következetesen befektetett munkában lelem örömöm, mert tudom, hogy jó irányba haladok vele.
Út a cél előtt.

*A név a [Stanfordi "Mályvacukor Kísérletre"](https://en.wikipedia.org/wiki/Stanford_marshmallow_experiment){:target="_blank"} utal, ahol (dióhéjban) a gyerekek vagy azonnal kaptak egy adag édességet, vagy ha vártak, akkor kaphattak kettőt.*
*Az így letesztelt késleltetett kielégülési hajlamaik alapján pedig meglepően jól előre lehetett jelezni a későbbi eredményességüket egy csomó területen.*

<br>





#### **02**&nbsp;&nbsp;&nbsp; A Polihisztor Szabály

Alapvető hajtóerő, hogy folyamatosan tanuljak és fejlődjek.
Még a generalista vizeken evezve is sok életnyi tudás áll rendelkezésre a világon, és én aktívan teszek azért, hogy ennek minél nagyobb százalékába belekontárkodhassak legalább valamennyire.
Hiszem, hogy minden képesség fejleszthető; a tehetség csak a kiindulási pontot és a kezdeti tempót befolyásolja, az elérhető szintet nem.
Próbálok nyitott maradni az új nézőpontokra, és nem megkövülni semmilyen meggyőződésemben.

*A név (nyilván a szó szerinti jelentésen felül) arra utal, ahogy kiskoromban a széles, és igencsak csapongó érdeklődési köreim miatt a felnőttektől gyakran megkaptam (nem ritkán némi csúfolódó felhanggal), hogy "Polihisztor lesz ez a gyerek."*
*Hát, én azon leszek...*

<br>





#### **03**&nbsp;&nbsp;&nbsp; A Katalógus Szabály

Jelen vagyok az életem minél több pillanatában, hogy minél többet ténylegesen meg is élhessek belőle.
Nem módosítom a tudatom, hanem szélesítem, és így józanul is több örömöt találok -- egyszerűen mert nem siklok át felette.

*A név az egyetemi kurzusokon előforduló katalógusra utal.*
*Próbálom úgy venni, mintha az élet folyamatosan névsort olvasna, és nekem minél többször be kellene kiabálnom, hogy "Jelen!"*

<br>





#### **04**&nbsp;&nbsp;&nbsp; A Mítosz Szabály

Szimbolikusan gondolkozom, és mindenben a leckét keresem -- mert ilyen szemmel meg is fogom találni.
Nem szégyellek jelentést és jelentőséget adni a jelentős dolgoknak.

*A név [Joseph Campbell]({% post_url 2020-07-31-joseph-campbell-a-hos-utja %}) munkásságára utal, és hogy szerinte a tudatosan mitologikus gondolkozás által mennyivel kerekebb és kielégítőbb életet élhetünk.*

<br>





#### **05**&nbsp;&nbsp;&nbsp; A Csarnok Szabály

Igyekszem folyamatosan fejben tartani a Sztoikus alapelveket:

- A címkézést (avagy, az irányítás kettősségét), hogy szétválaszthassam, mivel kellene foglalkoznom, és mivel nem;
- A "memento mori" mottót, hogy a halandóságom tudatát erkölcsi és motivációs eszközként használhassam;
- A magaslati nézőpontot, hogy képes legyek perspektívába helyezni a mindennapok apróságait; illetve
- A rossz dolgokra készülést, hogy a jó időkben is edzhessek az élet elkerülhetetlen csapásaira.

*A név természetesen a [sztoákra](https://hu.wikipedia.org/wiki/Sztoa_(%C3%A9p%C3%ADt%C3%A9szet)){:target="_blank"}, vagyis az ókori görög oszlopcsarnokokra utal, ahol a Sztoicizmus maga is megalakult.*

<br>





#### **06**&nbsp;&nbsp;&nbsp; A Szelep Szabály

Az alkotás, mint központi cél szerepel az életemben -- mindegy mi és hány helyről folyik be, vagy hogy az eredmény végül milyen formában folyik ki; csak engedjem, hogy folyjon át rajtam.
A folyam formálásával segíthetek másoknak, és közben kifejezhetem önmagam.
Igyekszem megtalálni a megfelelő egyensúlyt a produktivitás és a rekreáció között, hogy az áramlás sebességét kiégés nélkül tarthassam magas szinten. 

*A név persze a rajtam átáramló folyam sebességének szabályozása miatt is releváns lehet, de nekem első sorban a stresszoldás miatt jutott eszembe.*
*A társított mentális kép Puzzola a [Szaffiból](https://hu.wikipedia.org/wiki/Szaffi_(film)){:target="_blank"}, amint épp leengedi a kormányzó agyából a túlnyomást...*

<br>





#### **07**&nbsp;&nbsp;&nbsp; A Szervíz Szabály

Legjobb tudásom szerint gondoskodom a testemről, mind étkezési, edzési, pihenési, és egészségügyi téren.
Tisztában vagyok vele, hogy a várható élettartam (vagy akár a menet közben várható életminőség) nem csak rajtam múlik; de ettől azért teszek róla, hogy ami rajtam múlik, az rajtam ne múljon!

*A név persze megint elég magától értetődő, de én az autókkal kapcsolatos asszociációt is hasznosnak gondolom.*
*Amekkora különbség lehet egy széthajtott, rozsdás tragacs és egy gondosan megőrzött veterán között, az a testünktől elvárható strapabírásnál is jól szemlélteti a karbantartás fontosságát.*

<br>





#### **08**&nbsp;&nbsp;&nbsp; Az Elég Szabály

Mértékletességgel és minimalista szemlélettel állok minden tárgyi dologhoz és fizikai szükséglethez.
Fenntartom a jogot, hogy a vágy és a szükség között saját belátásom szerint húzzak vonalat, de cserébe vállalom, hogy ezt a vonalat mindig tudatosan és érvekkel alátámasztva húzom meg.
Amim van, az jó minőségű, és nem csak tulajdonosa, hanem gazdája vagyok; amim nincs, azt nem hiányolom.

*A név magáért beszél.*

<br>





#### **09**&nbsp;&nbsp;&nbsp; Az Analóg Szabály

Fontos a természet közelsége, ezért rendszeresen igyekszem kiszabadulni a gép elől (és a lakásból), ha tehetem.
A kintlét mentális és egészségügyi pozitívumain felül próbálok tanulni a természet rendszereiből, hogy másban is megláthassam az összefüggéseket, és hogy mindig képes legyek az összképet javítani egy-egy elszigetelt(nek hitt) aspektus túlhangsúlyozása helyett.
A jelszavak: erdőterápia és ökológia.

*A név az informatikus hátterem és úgy általában a számítógépes kvázi-függőségem digitális mivoltát hivatott ellensúlyozni.*
*Kell egy hely, ahol a nulla után nem rögtön az egy jön.*

<br>





#### **10**&nbsp;&nbsp;&nbsp; Az Empátia Szabály

Az emberi kapcsolataimban arra törekszem, hogy a másik félnek jobb legyen az élete attól, hogy kapcsolatba került velem -- és persze az enyém is, de ettől nem válok függővé.
Előbb akarok jó ember lenni, ami után már könnyebben lehetek jó társ és barát.
Próbálom megérteni a másikat, de csak hogy jobban együttérezhessek (és a potenciális nézőpontbeli különbségekből fakadó tanulási lehetőség miatt), soha nem a manipuláció érdekében!

*Oké, oké, a név nem kimondottabban eredeti, de az emberi kapcsolatok témakörében az a bevett tapasztalat, hogy kb. ez az egyetlen fogalom körül forog minden más.*

<br>





#### **10+1**&nbsp;&nbsp;&nbsp; A Leszarom Függelék

Minden eddigi ellenére (és ellensúlyozására) próbalom nem túl komolyan venni magam, sem az életet úgy általában.
A tökéletlenségek közepette is a saját barátom maradok, lazítok, és igyekszem megőrizni a jó hangulatom.

<br>