---
layout: post
title: A McNamara tévedésről
cover: mcnamara
tags: [szösszenet]
date: 2023-07-28 00:01
excerpt: >
    ...avagy egy halom szemléletes példa annak alátámasztásaként, hogy nem minden számít, ami könnyen mérhető -- és hogy nem minden könnyen mérhető, ami számít!
---

Akármilyen változatosan is próbálnánk olvasni az ismeretterjesztő irodalmon belül, előbb vagy utóbb elkezdünk majd ugyanazokba a tanulságokba belefutni.
És ez jó -- hiszen ha több irányból érkezve is ugyanabba a mentális modellbe botlik az ember, az számomra arra utal, hogy valami nagyon általános (és ezért fontos) összefüggés áll a háttérben.
Kb. mint egy "minőségi gondolat" szűrő, amin csak a legjobbak akadnak fent.
Ezek egyike az ún. [McNamara tévedés](https://en.wikipedia.org/wiki/McNamara_fallacy){:target="_blank"}, amit már többször is érintettünk, változatos témákon keresztül.

Először is kezdjük egy kis definícióval: a McNamara tévedés a kvantitatív (vagyis, számszerűsíthető) szempontok túlzott hangsúlyozására, és minden egyéb figyelmen kívül hagyására épít.
Más szavakkal azt állítja tehát, hogy csak az lehet fontos, ami konkrétan mérhető.
Ez a bizonyos mentális torzítás Robert McNamara amerikai védelmi miniszter nevéhez fűződik, aki a Vietnámi háború során minden hitét a besorozott katonák létszámába, a megölt ellenségek maximalizálásába és a saját áldozatok minimalizálásába fektette.

Elvégre ha mi többen vagyunk, és ők jobban fogynak, akkor előbb-utóbb nyerni fogunk, nem?
Hát, mint azt a történelemkönyvek is mutatják, nem.
A lakosság kitartásával, áldozatkészségével, és úgy általánosságban a *guerilla* harcmodorral senki nem volt felkészülve.

Az áldozatok számának pontatlan becslése, vagy a besorozási színvonal hígítása és a katonák képességeinek "egy kalap alá vétele" jó példák arra, hogy nem minden fontos, ami könnyen mérhető.
A komplexebb szociális és gazdasági összefüggések (na meg az átlag vietnámi farmer érzelmi világának) leszarása pedig jó példák arra, hogy nagyon is fontos lett volna egy csomó olyasmi, amit nem tudtak könnyen és egyértelműen számokká konvertálni.

És habár a Vietnámi háború stratégiai megfontolásai gyakran kerülnek elő a hétköznapokban, a mögöttes lecke bizony ránk is vonatkozik!
Például:

- Ha csak a fizetésünk alapján mérjünk a munkánk minőségét, akkor önszántunkból kötünk ki és maradunk majd olyan helyeken, amik jövedelmezőek ugyan, de közben az egész életünket megfertőzik.
  Általában a munka az az egyetlen, ahol pénz és előléptetés képében explicit, látványos jutalmat osztogatnak.
  Sehol máshol nem lesz pirospont, ha jól teljesítünk -- inkább csak feketepont, ha nem.
  De ez **nem** jelenti, hogy a munka fontosabb, mint az élet más területei!
  Csak azt, hogy a munkában könnyebben mérhető a teljesítmény (lásd [Charles Wheelan]({% post_url 2023-03-10-charles-wheelan-tiz-es-fel-dolog %})).

- Ha a siker felé vezető úton elkezdünk nagyobb súlyt adni a konkrét lépéseknek, mint a háttérben meghúzódó víziónknak.
  Azt könnyű lesz mérni, hogy mit csinálunk, vagy hogy mennyit.
  Azt már annál nehezebb, hogy miért csináljuk -- és hogy mennyire tartjuk magunkat a miért-ünkhöz.
  Pedig hosszú távon az utóbbi lenne a fontosabb (lásd [Simon Sinek]({% post_url 2021-03-20-simon-sinek-kezdj-a-mierttel %})).

- Ha fogyni szeretnénk, de csak a mérlegen megjelenő kilókkal foglalkozunk, akkor könnyen keveredhetnünk koplalásba -- ami a súlyunkat valóban lefelé viszi ugyan, de csak a leépített izomzat (és a leépítendő izmok által addig megkötött víz felszabadítása) miatt.
  Azt hisszük majd, hogy haladunk, pedig nem hogy csak nem vesztünk zsírt, de közben arról is gondoskodunk, hogy a koplalásunk végeztével még kevesebb kaja is elég legyen a visszahízáshoz (lásd [Chris Aceto]({% post_url 2020-04-10-chris-aceto-minden-amit-a-zsiregetesrol-tudnod-kell %})).
  
  Vagy tegyük fel, hogy nem keveredünk koplalásba, és szorgosan kultiváljuk a helyes étkezési/mozgási/regenerálódási szokásainkat.
  Sajnos ilyenkor is hasonlóan csalóka lehet a kizárólag a kilókkal foglalkozni.
  Lehet például, hogy a zsírvesztés még nem indult meg, de az energiaszintünk már nőtt; vagy a közérzetünk javult; vagy jobbakat alszunk; vagy épp már kevésbé kívánjuk az édeset.
  És ugye a szokások kialakulásához fontos a kielégítő visszajelzés -- amit talán 
  észre is vehetnénk, ha nem csak a kilókra fókuszálnánk (lásd [James Clear]({% post_url 2021-01-09-james-clear-atomi-szokasok %})).

- Ha egészségesek szeretnénk maradni, de az egészségünk szintjét túlzottan a vérvételi eredményeinkkel azonosítjuk, az gyakran tévútra vihet.
  Minden hormon/vitamin/ásvány/akármi "egészséges szintje" egy átlag intervallum, amiből még 95%-os konfidencia mellett is lesz 5%, aki gond nélkül kilóg.
  Persze ugyanígy lehet az is, hogy rendben van az összes értékünk, de csak mert valami speciálisabbat meg nem vettek bele a vizsgálatba, ami kimutatta volna a bajt (lásd [Christie Aschwanden]({% post_url 2020-04-17-christie-aschwanden-good-to-go %})).

Persze mindebből nehogy valaki azt a tanulságot vonja le, hogy akkor nem is kellene mérni a haladást.
Dehogynem!
Nagyon alapvető (és mellesleg demonstrálhatóan igaz) menedzsment közhely, hogy amelyik folyamatot nem mérjük, azt nem is tudjuk irányítani.
Csak annyit szerettem volna érzékeltetni, hogy azért alaposan fontoljuk meg, **mit** mérünk!
Na meg hogy bármennyire is kiváló metrikát véltünk találni, azért amellett is tartsuk nyitva a szemünket.