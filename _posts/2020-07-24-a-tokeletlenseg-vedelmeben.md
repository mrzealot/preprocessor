---
layout: post
title: A tökéletlenség védelmében...
tags: [szösszenet]
date: 2020-07-24 00:01
excerpt: >
    ...avagy hogy falazok magamnak egy hét "szabit".
---

Semmi nem tökéletes.
Hiába rajzolnánk mondjuk egy "tökéletes" kört, mert azok csak grafit molekulák lesznek a papír felületén, és egyik-másik biztos nem _pontosan_ ugyanakkora távolságra esik a középponttól.
Erre volt példa a Plátói "idea" is -- vagyis hogy az érzéki világ (eredendően tökéletlen) dolgai helyett foglalkozzunk inkább az ideákkal.
Amik viszont ugye szó szerint csak ötletek...

Ettől persze mindenkiben megvan az ösztön, hogy a saját kis valóságában a tökéletesre törekedjen.
Így belegondolva valószínűleg részben ezért is szimpatizálok annyira a számítógépes/programozós dolgokkal -- hiszen a digitális természetük miatt azok "nem valódiak".
Jó, a bitek tényleg egy fizikai lemezen vannak tárolva valahol...
De a logika, amit leírnak, az "elméleti", és ezért legalább van _esély_ a tökéletesre.
Az nyilván más kérdés, hogy ezt valaha elérem-e.
De _elvileg_ elérhetném.

Na hát az igazi dolgokkal (és lényekkel) ez nem így van.
És emberek lévén kimondottan igaziak -- és ezért tökéletlenek -- vagyunk.
És ez nem baj!
Mármint egészen addig, amíg nem hagyjuk, hogy ez belepiszkáljon az erőfeszítéseinkbe.
A tökéletes nem lehet cél, mert úgyis lehetetlen.
A tökéletes jó esetben csak egy útmutató, amihez idővel **elég közel** jutunk.
Rossz esetben viszont el sem indulunk miatta, hiszen úgyis elérhetetlen.
Na **ez** a baj.

Próbáljunk hát inkább megbarátkozni a tökéletlenséggel.
Ne tettessük, hogy nincs hiba, mert annál nehezebb lesz elfogadni, amikor lesz.
Nem ha, **amikor**.
De nyugalom, a tökéletlenségükkel együtt is elérhetünk igazán nagyszerű dolgokat.
Csak érdemes előre számolni vele.

És hogy ezt a kis szösszenetet most csak azért írtam, mert a héten nem lesz könyves bejegyzés?
Háááát... Részben.
Szabin vagyok, túrázunk, kirándulunk, és egyéb háttérprojektekkel molyolgatunk.
A blog természetesen továbbra is fontos helyet foglal el az értékrendben, de az eddigi "egyszer fent"-ek mellett most akad egy kis 
"egyszer lent" is.
Így már nem lesz _tökéletes_ a bejegyzéseim menetrendje.
És ez nem baj.

Emellett viszont nagyon sok egyéb területen is rendszeresen felmerül ez a tökély-függőség, ami minden adag kiváló teljesítményre inspirálás mellé tízszer annyi kárt is okoz.
Én személy szerint elég sokat küzdök vele -- és azt gyanítom, hogy nem vagyok egyedül.
Ezért is szerettem volna kiírni ezt a kis gondolatot egy szimpla "Rögtön jövök" cetli helyett.

Szóval igen, egyrészt falazok magamnak egy hetet, bevallom.
Másrészt viszont hátha valakinek pont ezt kell hallania: nem baj, ha nem tökéletes!
Elég, ha "csak" elég jó.
A lényeg, hogy legyen valamilyen!