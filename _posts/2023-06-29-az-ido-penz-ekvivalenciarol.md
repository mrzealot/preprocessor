---
layout: post
title: Az idő-pénz ekvivalenciáról
cover: timeismoney
tags: [szösszenet]
date: 2023-06-29 00:01
excerpt: >
    ...avagy egy újabb modern mentális modell, ami akkor segít többet, ha megfordítjuk.
---

Az idő pénz.
Kevés közhelyesebb hasonlatot találhatnánk a modern világ kései stádiumú kapitalizmusában.
Persze attól, hogy valami közhely, még nem biztos, hogy könnyen beszivárog a tudatunkba -- gondoljunk csak arra a rengeteg általános emberi igazságra, amiket évezredek óta szólásokba kódoltunk, mégsem tartjuk be őket a hétköznapokban.

<br>
<br>

- A tudás hatalom -- de most nincs kedvem olvasni, úgyhogy inkább nézek még egy epizódot.

- A mértékletesség többet ér az orvosságnál -- de ez most szabad szedéses büfé, úgyhogy ma nincs diéta!

- Szeresd felebarátaidat -- de hova kanyarodsz index nélkül, te barom?!

<br>

Az idő-pénz ekvivalenciának viszont megvan a kellő hátszele a tudatunkba épüléshez, mert a legtöbben lépten-nyomon azt látjuk (sőt, abban az alapértelmezésben növünk fel), hogy dolgozni kell a megélhetésért.
Vagyis természetes, hogy az időnket pénzre váltjuk.
Innen az egyre divatosabb toxikus produktivitás is -- hiszen ha még több időnk lenne, akkor azt még több pénzre cserélhetnénk, úgyhogy *haladjunk*!

Mondjuk tehát úgy, hogy ez a nézet nem feltétlen szolgál minket.
Ettől persze nem mondom, hogy nem igaz az összefüggés.
Csak ebből a szemszögből vizsgálva ártalmas lehet, mert a túlpörgésbe kerget.

Szerencsére az ekvivalencia reláció szimmetrikus.
Vagyis, kicsit kevésbé kockául fogalmazva: ha az idő pénz, akkor a pénz idő.
És ez azért fontos, mert ha viszont **így** tekintünk rá, akkor egyre jobban elkezdünk majd azon gondolkozni, hol lehetne a már meglévő pénzünket (vagy a potenciális pénzkereseti lehetőségeinket) szabad időre cserélni.
Kellenek azok a 60 órás hetek, amikor mondjuk 30-cal is ugyanolyan jól el lehet lenni?
Azért vállalnánk túlórát, mert akkor is dolgozni akarunk, vagy csak mert nem merjük kihasználatlanul "elpazarolni" azt az időt valami értelmetlenre?

Egyik kedvenc példám a témában a halászos/üzletemberes tanmese -- ami szerencsére egyre *klisébb* bizonyos netes körökben, de a mondanivalója továbbra is szembe úszik az árral, úgyhogy szerintem megéri ismételni.
Álljon hát itt is, saját szavaimmal, emlékezetből összefoglalva:

<br>

>Egy nagymenő üzletember épp a pszichológusa által elrendelt kényszer-szabadságát tölti a tengerparton, amikor kiköt mellette egy helyi halász. Az üzletember megdicséri a fogást, és szakmai ártalomból megkérdezi, ugyan mennyi ideig tart ennyi halat összepecálni.
>
>"Nem olyan sokáig." - feleli a halász.
>
>"És akkor mivel telik a napja többi része, ha megkérdezhetem?"
>
>"Ó, semmi különössel. Lustálkodok, a feleségemmel vagyok, játszok a gyerekekkel, találkozom a barátaimmal... Eszünk, borozgatunk, jól élünk."
>
>"Hát de ha ennyire ráér, akkor miért nem marad kint tovább a vízen, és fog több halat?"
>
>"A szükségleteink kielégítéséhez ennyi is elég. Miért kéne több?"
>
>"Hogy a feleslegből profitot termelhessen, és a profitból pedig nagyobb, vagy akár több hajót vehessen."
>
>"És az nekem miért is lenne jó?"
>
>"Hát nem érti? Idővel céget alapíthatna, és már mások dolgoznának a maga flottájával, míg maga egy központi irodából irányíthatná a műveleteket."
>
>"És **az** nekem miért is lenne jó?"
>
>"Egy ilyen vállalatot 10-20 éven belül egy egész birodalommá lehetne növeszteni, és amikor végül kiszáll, milliókat kaszálhatna az eladott részvényeiből!"
>
>"Na és **az** nekem miért is lenne jó?"
>
>"Mert onnantól már úgy élhetne, ahogy csak akar. Egész nap lustálkodhatna, időt tölthetne a feleségével, játszhatna a gyerekeivel, borozgathatna a barátaival!
>
>"És maga szerint **most** mit csinálok?"

<br>

Az idő a legértékesebb, nem megújuló erőforrásunk.
Több pénzt bármikor lehet keresni, ezer meg egy módon -- és ezekből a jobbak egy kezdeti szakasz után már egyáltalán nem egyenesen arányosak a befektetett idő mennyiségével!
Időt viszont nem teremthetünk magunknak többet.
Annyi van, amennyi van.
Ha holnap fejbekúr egy féltégla, akkor annyi.
De ha majd csak 107 évesen leheljük ki a lelkünket, békésen, szeretett ükunokáink körében, az is gyorsabban itt lesz, mint gondolnánk!

Ismerjük hát fel, hogy a pénz igazi célja a modern életben a szabadság.
Nyilván meg kell teremtenie egy alapot hogy ne éhezzünk vagy fagyjunk halálra.
De egy bizonyos, relatíve alacsonyan lévő ponton felül már úgy fektethetjük be a legjobban, ha az időnket vásároljuk vissza vele.
A pénz idő.