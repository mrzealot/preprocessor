---
layout: post
title: A kávé szimbolikájáról
cover: coffee
tags: [szösszenet]
date: 2023-05-20 00:01
youtube: YZPbsp_PKjU
excerpt: >
    ...avagy egy meglepő biokémiai érdekesség összefüggése napjaink toxikus produktivitásával.
---

Én személy szerint nem kávézok.
És nem, ez nem ilyen "én bizony jobb vagytok nálatok" fitogtatás, mint az önmagukat nagy pofával, morális felsőbbrendűségük teljes tudatában beharangozó vegánoknál -- vagy az önelégült szülőknél, ahol az arany csemete még véletlen sem néz ám TV-t.
Nem, én csak úgy kontextusként mondom, hogy soha nem voltam az a kávézós fajta.
Na jó, egy-egy tejeskávé időnként lecsúszik a nagyobb csalós lakomák után, de esetemben az is inkább egy különleges desszertnek számít, figyelembe véve a benne lévő kávé és **nem kávé** arányát.

Mindezt azért bocsátom előre, hogy tőlem ugyan ne várjon senki mélyenszántó elemzést a kávé élettani hatásairól, mert nem lennék épp a leghitelesebb forrás.
Vegyük úgy (legalábbis ez a kis agymenés erejéig), hogy a kávézás önmagában egy semleges tevékenység.
A "jótékony" és/vagy "káros" címkéket szerintem gyakran azáltal kapja, **ahogy** műveljük.
Vagy **amiért** műveljük.

Mert lássuk be, kevesen vannak köztünk, akik a tökéletes aroma érdekében maguk pörkölik a babokat.
Vagy akik egyetlen kortyból megmondják a különbséget a [Kopi Luwak](https://en.wikipedia.org/wiki/Kopi_luwak){:target="_blank"} és a [Black Ivory](https://en.wikipedia.org/wiki/Black_Ivory_Coffee){:target="_blank"} között.
Állítom, hogy a fogyasztók nem elhanyagolható százaléka egyszerűen azért kávézik, hogy legyen energiája tűrni azt a daramalmot, ami a modern társadalom.

Büszkén lassú és lusta alváspártiként valójában nem is magával a kávéval van tehát bajom, hanem a szimbolikus kávé kultúrával.
Ahol ugye észrevettük, hogy stimulánsok nélkül egyre nehezebben tudjuk tartani a lépést, és erre nem ám úgy reagáltunk, hogy lassítottuk a tempót, hanem inkább normalizáltuk a stimulánsokat.
Logikus, nem?
Tüneti kezelést a népnek, hogy a kiváltó okokat minél tovább szőnyeg alá söpörhessük.

Na erre a véleményemre tett rá még egy lapáttal, amikor a napokban belefutottam egy [infómorzsába](https://9gag.com/gag/amA1qwv){:target="_blank"}, ami szerint:

> A koffein igazából nem ad energiát, csak blokkolja az agyunk adenozin receptorait; amik szólnának, amikor fáradtak vagyunk.

Ezt mondom nem hiszem el, hogy a kávé gyakorlatilag élettani szempontból is ugyanúgy működik, mint ahogy szimbolikusan használjuk.
De aztán gyorsan rákerestem [egy](https://hu.wikipedia.org/wiki/Koffein){:target="_blank"}-[két](https://www.webbeteg.hu/cikkek/egeszseges/18214/koffein){:target="_blank"} helyen, és bazdmeg de.
Nem energiát ad, hanem egyszerűen elfedi, hogy nincs.
Mint amikor úgy javítjuk a kocsink visszatérő műszaki hibáját, hogy kikötjük a műszerfalon a "Check Engine" lámpát.
Ez aztán a strucc politika!

Persze az adenozin gátlás nem a teljes kép -- a koffein emellett azért serkenti a pulzust, a keringést és az anyagcserét is.
Plusz, hangsúlyozom, nem vagyok se orvos, se biológus, de még csak ugye kávé fogyasztó sem.
Az összes kvalifikációm, hogy rászántam öt percet a tények ellenőrzésére, miután láttam egy állítást a neten, és nem egyből vakon továbbadtam.

Minden esetre szerintem érdekes dologba akadtam, amin érdemes elgondolkodni egy kicsit -- mind a testi élénkítés konkrét mechanikája, mind a toxikus produktivitással vonható költői párhuzam okán.
Sokan azért kávéznak, hogy ne legyenek fáradtak, amit a kávé szó szerint úgy ad meg nekik, hogy elfedi előlük a fáradtságukat.
Tüneti kezelés általi tüneti kezelés.
Nyílt törésre ragtapaszt...