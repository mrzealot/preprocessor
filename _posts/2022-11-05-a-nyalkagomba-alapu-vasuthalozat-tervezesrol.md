---
layout: post
title: A nyálkagomba alapú vasúthálózat tervezésről
cover: slimemold
tags: [szösszenet]
date: 2022-11-05 00:01
excerpt: >
    ...avagy hogyan alkalmazhatjuk egy agyatlan, egysejtű élőlény terjeszkedési és tápanyag fogyasztási stratégiáját az önmegvalósításban.
---

Igen, egyetértek, ez egy kiváló cím.
De azért némi kontextus talán nem fog ártani ahhoz, hogy világosabbá váljon, mi a fenéről is beszélek.

Japán világszerte híres a vasúthálózatai pontosságáról.
A MÁV-val szemben (ahol annak örülhetünk, ha tényleg aznap van a járat, amikorra ígérték) náluk már az komoly botlásnak minősül, ha [20 **másodperccel** korábban indul egy vonat](https://www.bbc.com/news/world-asia-42009839){:target="_blank"}!
Ennek fényében valószínűleg nem meglepő, hogy a japán mérnökök igen alaposan tervezték meg a hálózat szerkezetét, így az egyszerre lehet hatékony (hogy egyáltalán elbírja a napi [40 millió](https://en.wikipedia.org/wiki/Transport_in_Greater_Tokyo){:target="_blank"} utast) és megbízható (hogy egy-egy kiesett állomás se bénítsa meg a teljes rendszert).

Ami viszont igencsak meglepő, hogy egy agyatlan, egysejtű élőlény milyen pontossággal volt képes leutánozni a mérnökök munkáját.
A Physarum polycephalum (avagy "sokfejű nyálka") évmilliókra visszatekintő evolúciója során ugyanis igencsak tökélyre fejlesztette a tápanyag fogyasztási stratégiáját, agy ide vagy oda.
Először csak úgy vakon terjed minden irányba, viszont amint kajára bukkan, elkezdi újraszervezni magát.
A haszontalan szálak idővel elsorvadnak, míg a hasznos útvonalak megvastagodnak, hogy könnyebben utazhasson rajtuk a tápanyag.
És lássunk csodát, ez a faék egyszerűségű folyamat szép lassan egy előre nem tervezett, mégis közel optimális struktúrát eredményez.

Ezt a viselkedést vizsgálták egy 2010-es [kísérletben](https://www.science.org/doi/epdf/10.1126/science.1177894){:target="_blank"} is, ahol a kutatók zabszemekkel modellezték Tokyo nagyobb vasútállomásait egy Petri-csészében, majd ráengedték a nyálkát álmai büféjére.
Sokfejű barátunk pedig nem okozott csalódást, és mindössze 26 óra alatt létrehozott egy, a Tokyo-i vasútrendszerhez kísértetiesen hasonló topológiát.
Nem pont ugyanazt, nem pont ugyanúgy, de na -- szerintem ez azért akkor sem semmi!

Szóval megvan, hogy miről van szó a címben.
De *miért* is van róla szó, merülhet fel jogosan a kérdés.
Nemrég beszélgettünk egy barátommal, akinek ugyan rengeteg a kreatív ambíciója, mégis valahogy mindig leakad a tervezési fázisban.
Az okosok sokszor [analízis paralízisnek](https://en.wikipedia.org/wiki/Analysis_paralysis){:target="_blank"} csúfolják ezt a jelenséget, de túlgondolás néven is ismeretes.

Na erre ugrott be nekem ez a vasúthálózatos kísérlet, mint egy potenciális megoldás.
Mármint a "megoldás" maga persze triviális, eddig is az volt: csinálni kell, és majd lesz valahogy.
Nem leragadni és már az elején megpróbálni végigkalkulálni (ami 100%-osan amúgy is lehetetlen), hanem elindulni és terjeszkedni azok a metaforikus zabszemek felé, illetve akkor újratervezni, amikor már van mit újratervezni.
Csak gondoltam a nyálkagombás párhuzam egy hatásos mentális képet és/vagy emlékeztetőt tudna nyújtani ez a konkrét probléma mellé.

Láthatjuk, hogy nem kell előre mindent tudni ahhoz, hogy a végére tervezettnek **tűnő** sikereket érhessünk el.
Amit viszont muszáj, az a csinálás és az alkalmazkodás.
Nem feltétlenül "agyatlanul", persze -- de ha nem megy az arany középút, akkor inkább agyatlanabbul, mint túlagyalva.
Mert hát ha egy kibaszott *nyálkagomba* képes volt nagyságrendileg hasonló eredményt elérni, mint a Tokyo-i mérnökök krémje, akkor nekünk ugyan mi kifogásunk marad?